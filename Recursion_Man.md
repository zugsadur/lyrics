<div dir="rtl">

# איש הרקורסיה

בכוכב מרוחק לפני שנים רבות  
איש הרקורסיה בקע מביצה  
הוא הגיע לכאן ולכל הבעיות  
פתרון רקורסיבי מצא  

כשצריך להציל את העולם  
הוא מניח שכולם חוץ מאחד בסדר  
ואז הוא מציל רק אותו  
איש הרקורסיה הוא גבר  

ביום מתכנת כל מיני דברים  
בלילה הוא איש הרקורסיה  
ולא כותבים עליו אף פעם שירים  
כי שום דבר לא מתחרז עם רקורסיה  

איש הרקורסיה  
הוא לא יודע לעוף, הוא לא רץ מהר  
איש הרקורסיה  
אין לו מוטציה בגוף, הוא לא מיליונר  
איש הרקורסיה  
כל כוחו נובע מהאמונה  
שיש עוד איש רקורסיה  
שכבר פתר בעיה יותר קטנה  

בכוכב פחות מרוחק לפני פחות שנים  
איש הרקורסיה בקע מביצה  
הוא הגיע לכאן ולכל העניינים  
פתרון רקורסיבי מצא  

כשצריך להציל את העולם  
הוא מניח שכולם חוץ משניים בסדר  
ואז הוא מציל רק אחד  
איש הרקורסיה הוא גבר  

איש הרקורסיה  
אין לו שום כוח על, הוא סתם איש רגיל  
איש הרקורסיה  
בדרך כלל הוא כלל לא יעיל  
איש הרקורסיה  
כל כוחו נובע מהאמונה  
שיש עוד איש רקורסיה  
שכבר פתר בעיה יותר קטנה  
